# -*- mode: mandoku-view; -*-
#+TITLE: 翰苑群書
#+DATE: 2015-08-24 22:47:51.036392
#+PROPERTY: ID KR2l0004
#+PROPERTY: BASEEDITION WYG    
#+PROPERTY: JUAN 卷四
<pb:KR2l0004_WYG_004-1a>¶
欽定四庫全書¶
　翰苑羣書卷四　　　　　　宋　洪遵　編¶
　　韋執誼翰林院故事¶
翰林院者在銀臺門内麟徳殿西重廊之後盖天下以¶
藝能伎術見召者之所處也學士院者開元二十六年¶
之所置在翰林院之南别户東向考視前代即無舊名¶
貞觀中祕書監虞世南等十八人或秦府故寮或當時¶
才彦皆以𢎞文館學士會於禁中内參謀猷延引講習¶
<pb:KR2l0004_WYG_004-1b>¶
出侍輿輦入陪宴私十數年間多至公輔當時號為十¶
八學士其後永徽中黄門侍郎顧琮復有麗正之稱開¶
元初中書令張說等又有集仙之目皆用討論未有典¶
司𤣥宗以四隩大同萬樞委積詔勅文誥悉由中書或¶
慮當劇而不周務速而時滯宜有偏掌列於宫中承導¶
邇言以通密命由是始選朝官有詞藝學識者入居翰¶
林供奉别㫖於是中書舍人吕向諫議大夫尹愔首充¶
焉雖有密近之殊然亦未定名制詔書敕猶或分在集¶
<pb:KR2l0004_WYG_004-2a>¶
賢時中書舍人張九齡中書侍郎徐安貞等迭居其職¶
皆被恩遇至二十六年始以翰林供奉改稱學士由是¶
遂建學士俾專内命太常少卿張垍起居舍人劉光謙¶
等首居之而集賢所掌於是罷息自後給事中張埱中¶
書舍人張漸竇華等相繼而入焉其外有韓翃閻伯璵¶
孟&KR0716;朝陳兼蒋鎮李白等在舊翰林中但假其名而無¶
所職至徳以後軍國務殷其入直者並以文詞共掌誥¶
敕自此北翰林院始無學士之名其後又置東翰林院¶
<pb:KR2l0004_WYG_004-2b>¶
於金鑾殿之西隨上所在而遷取其便穏大扺召入者¶
一二人或三四人或五六人出於所命盖無定數亦有¶
鴻生碩學經術優長訪對質疑主之所禮者頗列其中¶
崇儒也初自徳宗建置以来秩序未立廷覲之際各趨¶
本列暨貞元元年九月始有别敕令明預班列與諸司¶
官知制誥同列故事中書以黄白二麻為綸命重輕之¶
辨近者所出獨得用黄麻其白麻皆在北院自非國之¶
重事拜授將相徳音赦宥則不得由於斯稽夫發揮大¶
<pb:KR2l0004_WYG_004-3a>¶
猷藻繪上命隻簡片削可以動乎人神風行四方萬里¶
始覲非制誥之謂歟盖人君深拱端黙於穆清之中茫¶
茫九區視聴不及雖堯徳舜智湯明禹哲不能庭䇿以¶
朝告不能家閱以户臻必欲忘典謨掩訓誓隂諭於天¶
下密符於胷襟洪荒以還所蔑聞也故議定於内而事¶
修於外言發於上而㫖達於人㣲乎斯百度闕矣况此¶
院之置尤為近切左接寝殿右瞻彤樓晨趨瑣闥夕宿¶
嚴衞密之至也驂鑣得御廏之駿出入有内使之導豐¶
<pb:KR2l0004_WYG_004-3b>¶
餚潔膳取給大官衾裯服御資於中庫恩之厚也備待¶
顧問辨駮是非典持縑牘受遣羣務凡一得失動為臧¶
否職之重也若非謹恪而有立秉貞而通理俾又樞要¶
簡於帝心言不及温樹之名慎不遺轅馬之數處是職¶
者不亦難乎至於強學修詞刀筆應用或久洽通儒之¶
望或早升文墨之科雖必有之乃餘事也自立院已往¶
五紀於兹連飛繼鳴數逾三十而屋壁之間寂無其文¶
遺草簡略於㭊編求名時得於邦老温故之義於斯闕¶
<pb:KR2l0004_WYG_004-4a>¶
如羣公以執誼入院之時最為後進紀敘前輩便於列¶
詞收遺補亡敢有多讓其先後嵗月訪而未詳獨以官¶
秩名氏之次述於故事庶後至者編繼有倫貞元二年¶
龍集景寅冬十月記¶
　　　開元已後¶
吕向(自中人充供/奉出為工侍)　　　　尹愔(自大諫/充供奉)¶
劉光謙(自起人充累/改司中又充)　　　張垍(自太常卿充貶/盧谿郡司馬)¶
張淑(自給/中充)　　　　　　　張漸(自中/人充)¶
<pb:KR2l0004_WYG_004-4b>¶
竇華(自中/人充)　　　　　　　裴士淹(自給中充/出為禮侍)¶
　　　至徳已後¶
董晉(自校書郎充出/為汾州司馬)　　　于可封(自補闕充/出為司業)¶
蘇元明(自中書/舍人充)　　　　　趙昂(自太博充祠外/又充卒於駕外)¶
潘炎(自五驍衞兵曺充累改駕中/又充中人又充出守本官)¶
　　　寶應已後¶
常衮(自補闕充遷考中/又充出知制誥)　　栁伉(自校書郎充出鄠縣/尉改太博又充兵外)¶
(又充大諫又/充尋丁憂)　　　　　　于益(自駕部員外充/大諫又充卒)¶
<pb:KR2l0004_WYG_004-5a>¶
張涉(靖恭太子廟丞充遷/左省常侍又充卒)　于肅(自比外充考中又/充給中又充卒)¶
　　　建中已後¶
張周(自洛陽尉充改河南縣丞又充/改兵曺又充改虢州司馬又充)¶
姜公輔(自拾遺充改京兆府尹/曺又充遷大諫平章事)¶
趙宗儒(拾遺充屯外又/充出守本官)　　歸崇敬(司業充常侍又充/戸曺又充工書又)¶
(充兵書/致仕)¶
　　　貞元已後¶
陸贄(祠外充考中又充大諫又充/中人又充丁憂權兵侍又充)¶
<pb:KR2l0004_WYG_004-5b>¶
吳通微(金外充職中又充知誥又充賜/紫改大諫又充與通𤣥是兄弟)¶
吳通𤣥(侍御史充起人又充又知制誥又/賜紫又大諫充並同年月日授)¶
顧少連(水外充禮中充又/中人充出為户侍)　吳陟(起郎充/病不入)¶
吉中孚(司封郎中知誥充大諫/又充出為户侍判度支)¶
韋執誼(拾遺充又知制誥/又賜緋又起人充)　梁肅(補闕兼太/子侍讀充)¶
韋綬(補闕/充)　　　　　　　鄭絪(封外知誥/充賜緋)¶
鄭餘慶(庫中/充)　　　　　　衞次公(補闕内/供奉充)¶
李程(察院充水/外又充)　　　　　王涯(藍田尉充補/闕供奉又充)¶
<pb:KR2l0004_WYG_004-6a>¶
張聿(正字充拾/遺又充)　　　　　李建(校書郎拾遺充/出為府司直)¶
淩凖(浙東判官充都外/又充出判度支)　　王叔文(起人充出為/度支副使)¶
王伾(翰林待詔充/改常侍賜紫)　　　　李吉甫¶
裴垍¶
　　　元和已後¶
李絳(東臺察院充水外又充中人又充/出為户侍改中書侍郎平章事)¶
崔羣(補闕充庫外又充郎中又充/中人又充出為禮部侍郎)¶
白居易(盩厔尉授集賢校理充拾/遺又充京兆府户曺又充)¶
<pb:KR2l0004_WYG_004-6b>¶
錢徽(左補闕充祠外又充/中人又充出守本官)　韋𢎞景¶
獨孤郁(補闕充病拜秘書少/監卒贈絳州刺史)蕭俛(駕中充又加知/制誥出守本官)¶
劉從周(補闕充卒贈/禮部員外)　　　徐晦(都外充賜緋封中/又充出守本官)¶
令狐楚(職外知誥充又賜緋又正/郎充中人又充出守本官)¶
郭求(藍田尉授集賢校理充/拾遺又充出守本官)王涯(中書舍人/充又賜緋)¶
段文昌(祠部員/外充)　　　　　張仲素(禮部員/外充)¶
杜元穎(太博充拾/遺又充)　　　　沈傳師(補闕/充)¶
李肇(監察御/史充)¶
<pb:KR2l0004_WYG_004-7a>¶
　¶
　¶
　¶
　¶
　¶
　¶
　¶
　¶
<pb:KR2l0004_WYG_004-7b>¶
　¶
　¶
　¶
　¶
　¶
　¶
　¶
　翰苑羣書卷四¶
